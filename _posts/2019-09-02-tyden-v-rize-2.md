---
layout: post
title:  "Týden v Rize 2/3"
date:   2019-09-02
excerpt_separator: <!-- MORE -->
published: true
tags: erasmus joe
---

<p class="intro"><i><span class="dropcap">P</span>o první mé lotyšské hodině usedám společně s ovocným pivem Brůža Ogu Bruvenjums (recenze bude, nebojte) k psacímu stroji a čeká mě zbytek prvního týdne v Rize. Za oknem prší, první pozdravy blížícího se podzimu, ve sluchátkách pinkfloydovské "Remember when you were young, you shone like the sun" a klávesnice může začít klapat.</i></p>
<!-- MORE -->

### Středa

Dopoledne patří konečně dopravnímu podniku s šíleným názvem Riga Satiksme (_nezní vám to švédsky?_). Díky mnohokrát Francouzce Julii, se kterou jsme se seznámili noc předtím na pivě, že mi vysvětlila, že třetí tlačítko na pořadníku je mýlka, i když na něm stojí něco pro cizince (vše samozřejmě v lotyšštině).  Paní na přepážce žádá potvrzení a pas, pak datluje, datluje a datluje. Mezitím prohazuje lotyšské vtípky s kolegyní, no zajímavá situace. Pak už jen kuk do kamery a krásný modrý etalons se hrne z tiskárny.  

Tak teď ještě dostat na kartičku ten měsíční kupón. V menze žhavím telefon a skrz jejich eshop a mé číslo etalonu kupuji měsíční kupon, ovšem chyba lávky! Až po koupi mi eshop hlásí, že to bude trvat až dva dny. Aha. Žádné Brno na platební kartu a lítáš hned. Už bych jako potřeboval jezdit, hele. Radím se se Slovany, všichni kupovali v automatech. Tak tedy pro jistotu přikupuji ještě normální lístky, abych se ještě dostal z kolejí a nastupuji do slavné troleje 15. Přikládám kartu a červená. Hmm, takže první lístek. Až na kolejích zjišťuji, že se to musí aktivovat až skrz automat, ale až po nějaké době, kdy se kupon z e-shopu sesynchronizuje do automatu.

_IT okénko: znamená to tedy, že kupony jsou nahrané na těch nejspíš RFID kartách a právě aktivace v automatu je tam nahrává. Řešení, kdy by karta sloužila pouze jako ID nejspíš naráží na latenci z busu/šalin/trolejí, protože tam musí pípat všichni, kdo vchází. Nebyla by kombinace obou přístupů rychlejší? Karta by byla identifikátor i nosič - při pípnutí by buď na kartě byl kupon, anebo nebyl a terminál by se zeptal na centrálu, zda tam pro tuto kartu čeká nějaký kupon a případně by ho nahrál. Samozřejmě, riziko neúplného zápisu či nedostupného internetu, ale stejně by mě ta architektonická rozhodnutí realizátora zajímala._

Na pozdní odpoledne se vracím do centra na ESN Pub Crawl. Bhaskar už v úterý něco naznačoval, rozdělíme se náhodně do desíti skupin a s pomocí slev projdeme pár barů, abychom se navzájem víc poznali (a samozřejmě i ty bary). S každým dalším okamžikem si uvědomuji, jak tu potkávám samé Němce. Takže dva právníky, nějaké architekty, další ze Slovanské party a nakonec i Kazachstánky a Jihokorejky. Během přesunů jsme se také dali do řeči s jednou Polkou, takže nemohlo chybět "a když budu mluvit takhle pomalu, budeš mi rozumnět?".

Ve skupince nás po celý večer vyprovázely dvě slečny z ESN, nejspíš místní. V prvním baru ze tří každá seděla u samostatného stolu a zíraly do mobilu. V druhém baru už se sedly k jednomu stolu, ale pořád koukaly do telefonů. No a ve třetím to začalo - využily možnosti pro vedoucí skupinek dostat drink zdarma a nejspíš nebyly zcela zvyklé, takže si ve velmi dobrém rozpoložení začaly povídat. Přišel čas k odletu na afterparty, ovšem moc se jim nechtělo. Takže jsme se dali do hovoru s Julií a po odpovědi na otázku, odkud pocházím, se mi dostalo, že jako Lotyška závidí Čechům, že máme na porno serverech vlastní kategorii. Aha, super úvod konverzace :-D. Po setkání se s Estonkami na výletě a přemlouvání Julie jsme vyrazili na after - úspěch! 

Protančená podlaha, spousta známých tváří z minulých dní a Češi téměř do zavíračky - to byla středeční noc. Domů opět první ranní trolejí, tentokrát už s Slovankami a spoluobyvatelkami Reznasu.

### Čtvrtek

Velký den pro všechny zdejší kulináře. Čekala nás ESN Mezinárodní večeře a chtěli jsme to vzít zodpovědně. I vyrazili jsme do Rimi, místního obchodu typu Tesco/Penny/whatever. Po dlouhých diskuzích z předchozích dnů, co budeme vařit, jsme se domluvili na haluškách a chlebíčcích. Dost vysmátí ze situace jsme zvládli všechno nakoupit (včetně bedýnek na chlebíčky, které nám daroval hodný lotyšský skladník) a zamířili jsme do kolejních kuchyněk. Až se překvapením jsem již dříve zjistil, že je tu spousta vybavení (ne jak Purkyně v Brně), takže díky, předchozí obyvatelé. Tým halušky se pustil do práce, kuchyní zněly tóny Elánů, Kabátů a dalších národních interpretů a vše odsýpalo. Tým chlebíčky se za chvíli připojil k práci, takže jsme měli za necelé tři hodiny hotové dvě krabice chlebíčků a několik menších krabiček halušek ze dvou a půl kila brambor. Přibalili jsme sbalené cukrovinky z našich domovů, naskočili do Bolta a dojeli jsme na místo.

Nejdřív to tedy vypadalo jako totální ghetto, po čase se ukázalo, že to bude vedle, takže uff. Dostali jsme stůl i povolení si spojit Slovanské stolky a všechno, včetně vlajek, jsme si nachystali, v areálu zatím nebyl téměř nikdo. Postupně začaly přicházet první skupinky a pouze na nás koukaly. Komická situace, spousta jídla a nic od nich, no uvidíme, jak tohle dopadne. Jako správní hostitelé jsme nabídli z našeho repertoáru, rádi si vzali a nakonec i oni rozložili své národní pokrmy. Velmi příjemně strávený podvečer, musím říct. Kromě Týmu halušky a Týmu chlebíčky přinesli i další Slované něco, takže se na stole sešly Hašlerky, bramsalát, veganské řízky a výborný perník. Teda, výborný... no počtěte si sami, jak urbanistka [Káťa pekla v Rize](https://katanacestach.wordpress.com/2019/09/02/peceme-v-lotyssku/), holt stane se :-D. 

 <figure>
 <img src="{{ '/assets/img/halusky.jpg' | prepend: site.baseurl }}" alt="" class="img-center"> 
   <figcaption>Malý spoiler ze soboty, každopádně jsme si naše jídla oblíbili dost.</figcaption>
 </figure>

After party tentokrát mimo historické centrum a musím říct, že to byla výborná změna. Takový plac jsem ještě neviděl - v bloku mezi domy, za třemi uličkami se otevřelo magické místo plné stolečků, palet a prostě krása. _V zápisníku mám napsáno Vilnius iela, on je to ovšem Tallin iela, pořád se mi to trochu plete, pardon, Litevčané a Estonci._ Každopádně doporučuji návstěvu všem, a to jsme se vůbec nedostali k zážitkům.

Jdeme si pro první pivko do baru úplně venku, barman byl teda velmi v pohodě, až tak v pohodě, že si spíš zpíval a povídal sám se sebou, než aby točil pivko. V tu chvíli přijely zcela v tichu do areálu dvě policejní dodávky a barman podotknul, že jestli budeme utíkat, tak že máme utíkat rychle. Aha, dobré vědět. Když obsloužil dřív příchozí a dostala se řada na nás, byl trochu problém se dopočítat počtu piv, ale podařilo se. A taky jsme byli poslední v tom baru, s pohledem na policejní auta barman zavřel. No dobrý začátek, co se tu bude dít dále?

Poprvé se vlastně jednalo o takovou Slovanskou akci, vzali jsme společně jeden stůl a mohli si konečně popovídat trochu československy a v klidu. Po rundu piv zamířili Slované do vedlejšího baru, které zůstával otevřený. Výběr piva se spíš nepovedl, ale měli pěkné ratné kelímky "Street Food Latvia". Večer pokračoval ve velmi pohodové atmosféře a šel jsem tentokrát já do stejného baru pro další várku. Ovšem nemilé překvapení, u baru stáli dva policisté a jedna paní s paklem papírů. Chvíli jsem obhlížel situaci a pak jsem se zdvořile zeptal policistu, jestli tady můžu nakupovat pivo, když je mi tolik, kolik mi je. "Nakupovat tu můžeš, ale tady už si dnes nic nekoupíš. " Aha :-D. Vrata se po chvíli zavřela a bylo - s příjezdem dalších dvou dodávek přestala v areálu smrdět i tráva. 

Dobrá tedy, opět jsme změnili dodavatele piva i témata ke konverzaci, připojil se k nám Nicholas, jehož máma emigrovala za socialismu z Československa do Německa, takže umí plynně oběma jazyky. No a to byla sranda, německý smysl pro humor česky, to bylo něco - až jsem z toho další den nemohl mluvit. Svaté mu nebylo naprosto nic, černé vtipy o celé historii Německa, to byl tak strašně nemorální večer. Nicholas s námi každopádně zůstal až do ranních hodin, takže všechny čest, chlape!

Pak je tu ještě nepublikovatelná historka s Australanem (fakt, žádný Rakušák), která zůstane tam, kde vznikla, tedy v Tallin iela - fakt super místo!

A čtvrtek celkově velmi povedený den, včetně zpáteční diskuze Slovanky Česky a Slovana Slováka o vstupu ČR do eurozóny (doufám, že to není vlastní jméno a já jsem PRO vstup). Zpět na kolej druhou ranní trolejí, tentokrát už vážně sranda uvnitř (hlášení zastávek přece vtipné je, že ano?). 

_Vydat první týden ve dvou dílech bylo až příliš optimistické, takže z 2/2 se stává 2/3, žádný problém._          

<figure>
 <iframe width="610" height="360" class="img-center d-block"
  src="https://www.youtube.com/embed/SqGe9qErQ1k"
  frameborder="0"></iframe>
  <figcaption>"Remember when you were young, you shone like the sun." - doufám, že takto budu vzpomínat na všechny rižské zkušenosti.</figcaption>
</figure>